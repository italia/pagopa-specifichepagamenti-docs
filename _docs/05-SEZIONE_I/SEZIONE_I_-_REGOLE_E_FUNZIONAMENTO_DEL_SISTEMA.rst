+-----------------------------------------------------------------------+
| |AGID_logo_carta_intestata-02.png|                                    |
+-----------------------------------------------------------------------+

**Sezione I - REGOLE E FUNZIONAMENTO DEL SISTEMA**

Obiettivo strategico del sistema pagoPA è quello di facilitare e
diffondere gli strumenti di pagamento elettronici, in particolare,
quelli riferiti agli incassi della Pubblica Amministrazione, che da un
lato associno, nel rispetto delle situazioni già in essere, benefici ai
fini della gestione dei servizi di tesoreria, dall’altro consentano alla
Pubblica Amministrazione di dotarsi di nuove modalità di rapporto con i
cittadini e le imprese per tutte le problematiche di incasso,
assicurando nel contempo un coordinamento a livello nazionale della
concreta attuazione ed evoluzione nel tempo del sistema.

Ciò consentirebbe alla Pubblica Amministrazione di eliminare gli onerosi
processi di gestione del back office, attraverso processi automatizzati
di riconciliazione. Identico beneficio è atteso per ogni operatore del
settore dei pagamenti che aderisca all’iniziativa che si inquadra, da un
lato, nella più ampia regolamentazione europea in materia di servizi di
pagamento introdotto con il progetto SEPA, dall’altro, nell’attuazione
delle norme introdotte dal nuovo articolo 5 del CAD in tema di pagamenti
informatici a favore della Pubblica Amministrazione.

Le suddette norme trovano una concreta attuazione tramite
l’infrastruttura abilitante, denominata Nodo dei Pagamenti-SPC. Tale
infrastruttura si configura come una componente del Sistema Pubblico di
Connettività che regola - a livello nazionale - le modalità
organizzative e tecnico-infrastrutturali di funzionamento dei pagamenti
verso la Pubblica Amministrazione, senza alterare i rapporti commerciali
tra i diversi attori del processo, ma introducendo più semplici modalità
di interazione.

In questo contesto l’impianto si configura come un sistema di livello
nazionale definito anche come “Dominio dei Pagamenti della Pubblica
Amministrazione”, che ha assunto a partire dalla fine dell'anno 2014,
con la registrazione del correlato marchio, la denominazione di
**Sistema pagoPA**.

Il **Sistema pagoPA** si presenta al sistema dei pagamenti nazionale in
una logica di “Gruppo di acquisto”, riversando sull’insieme dei
prestatori di servizi di pagamento le proprie richieste di incasso,
evitando di fare scelte *a priori* (in analogia con le diffuse procedure
di incasso utilizzate dei grandi gruppi industriali).

Dal punto di vista logico, il sistema è basato su un unico paradigma:
l’Identificativo Univoco di Versamento. Un codice, univocamente
determinato da uno specifico algoritmo, che permette ai soggetti
utilizzatori del Nodo dei Pagamenti-SPC, di scambiarsi i dati delle
richieste di pagamento (e relative ricevute associate). Con tali dati
sarà possibile, da una parte, instradare correttamente le procedure di
pagamento e, dall’altra, poter effettuare ogni possibile verifica a
posteriori.

Dal punto di vista organizzativo, la partecipazione al sistema si
configura attraverso la sottoscrizione di accordi di servizio tra
l’Agenzia per l’Italia Digitale, i prestatori di servizi di pagamento,
le Pubbliche Amministrazioni ed eventualmente i gestori di pubblici
servizi: ciò consente di stabilire un rapporto di collaborazione “molti
a molti”, accelerando il processo di attuazione del sistema.

La struttura del sistema prevede inoltre la possibilità che le attività
legate all’effettuazione dei pagamenti siano eseguite, in tutto od in
parte, da Intermediari tecnologici (soggetti pubblici e/o privati) per
conto sia delle Pubbliche Amministrazioni che dei Prestatori di servizi
di pagamento: rimangono, comunque, inalterate le responsabilità dei
soggetti che utilizzano detti intermediari nei confronti delle
controparti ed in particolare dei privati.

La *governance* del sistema si esplica attraverso il coinvolgimento
dell’Agenzia per l’Italia Digitale per tutte le attività legate alla
erogazione dei servizi del Nodo dei Pagamenti-SPC (scelta del fornitore,
monitoraggio dell’esercizio, rapporti con i vari attori) in
collaborazione con la Banca d’Italia.

I modelli di processo per l’effettuazione dei pagamenti adottati dal
sistema sono riconducibili alle categorie appresso indicate:

-  pagamento eseguito attraverso il sito dell’Ente Creditore,
   applicabile ai pagamenti contestuali alla richiesta di servizio, nei
   quali l’autorizzazione può essere gestita;

   -  attraverso il re indirizzamento on line verso sistemi atti a gestire la transazione,

   -  gestita dal PSP con modalità esterne al processo;

-  pagamento effettuato giovandosi delle infrastrutture messe a
   disposizione dai prestatori di servizi di pagamento, applicabile ai
   pagamenti sollecitati dall’Ente Creditore che prevedono la
   generazione di un avviso di pagamento.

Il modello di business prevede che, ai fini della trasparenza, le
commissioni richieste dai PSP all’utilizzatore finale siano ad esso
comunicati prima dell’esecuzione del pagamento per il tramite dell’Ente
Creditore che consente l’operazione sulla base delle informazioni che i
PSP mettono a disposizione del Nodo dei Pagamenti-SPC.

Il sistema è corredato da un ambiente di sperimentazione da utilizzare
dai nuovi aderenti al sistema e per effettuare collaudi su eventuali
modifiche apportate alle presenti Specifiche attuative a seguito di
variazioni conseguenti a modificazioni della normativa, alle mutate
esigenze delle pubbliche amministrazioni e degli utenti, all’evoluzione
del contesto tecnologico.

`Torna all'indice <../../index.rst>`__

.. |AGID_logo_carta_intestata-02.png| image:: ../media/header.png
   :width: 5.90551in
   :height: 1.30277in
