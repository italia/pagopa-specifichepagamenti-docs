Attivazione di un EC intermediato
=================================

Come previsto dal modello di funzionamento, gli aderenti al sistema
pagoPA, per realizzare la connessione alla Piattaforma dei Pagamenti,
possono anche avvalersi di Intermediari e/o Partner Tecnologici.

Un Ente Creditore può infatti decidere di:

-  connettersi al Sistema pagoPA direttamente;
-  connettersi al Sistema pagoPA delegando le attività tecniche ad un
   Intermediario tecnologico;
-  connettersi al Sistema pagoPA delegando le attività tecniche ad un
   Partner tecnologico.

Le tre soluzioni possono anche coesistere tra di loro.

Attivazione di un EC con un Intermediario Tecnologico
-----------------------------------------------------

Il Referente dei Pagamenti di un Ente Creditore che abbia deciso di
connettersi alla piattaforma delegando le attività tecniche ad un
Intermediario tecnologico, deve:

-  censire sul PdA una connessione con l’Intermediario tecnologico
   prescelto;
-  attivare tutti gli IBAN di accredito (operazione possibile solo se
   l’Ente abbia almeno una connessione in Esercizio).

Per tutte le altre attività l’Ente Creditore farà riferimento alla
figura designata dall’Intermediario scelto, senza facoltà di nomina o
sostituzione in forza dell’avvenuta delega delle attività tecniche.

Per attivare un Ente Creditore, ovvero la sua connessione, il Referente
Tecnico dell’Intermediario tecnologico utilizzerà un’apposita
funzionalità del Portale delle Adesioni che gli consentirà di fornire a
PagoPA S.p.A. tutti i dati richiesti. Per tutti i dettagli riguardanti
le attività da eseguire sul Portale delle Adesioni si potrà fare
riferimento al Manuale Utente.

Attivazione di un EC con un Partner tecnologico
-----------------------------------------------

Il Referente dei Pagamenti di un Ente Creditore che abbia deciso di
connettersi alla piattaforma delegando le attività tecniche ad un
Partner tecnologico deve:

-  censire sul PdA una connessione intermediata dal Partner tecnologico
   prescelto;
-  attivare tutti gli IBAN di accredito dell’Ente (operazione possibile
   solo se l’Ente abbia almeno una connessione in Esercizio).

Per tutte le altre attività l’Ente Creditore farà riferimento alla
figura designata dal Partner tecnologico scelto, senza facoltà di nomina
o sostituzione in forza dell’avvenuta delega delle attività tecniche.

Il processo di avvio in esercizio di un Ente Creditore che ha delegato
un Partner tecnologico risente del ruolo che l’Ente ricopre
nell’attivazione del Partner sul sistema pagoPA.

Per un Partner tecnologico, infatti, l’Ente Creditore può rappresentare
o l’Ente pilota, il primo Ente Creditore per il quale il Partner attiva
uno o più modelli di pagamento, oppure un nuovo Ente Creditore che si
aggiunge a quelli già intermediati dal Partner.

PagoPA SpA come Partner tecnologico
-----------------------------------

In considerazione di ogni possibile servizio in sussidiarietà che la
PagoPA SpA possa svolgere, la stessa potrà essere qualificata come
Partner tecnologico per ogni Ente Aderente. A tale qualificazione
corrisponderà un effettiva erogazione di servizi in sussidiarietà al
ricorrere delle seguenti condizioni:

-  esistenza di una previsione normativa, primaria e/o secondaria, che
   identifichi PagoPA SpA quale Partner tecnologico;
-  possesso da parte dell’Ente Creditore dei requisiti eventualmente
   previsti per l’operatività di tali servizi in sussidiarietà

Resta comunque ferma ogni facoltà in capo all’Ente Creditore di
scegliere di non utilizzare i servizi in sussidiarietà della PagoPA
dotandosi per i medesimi servizi di incasso di un proprio intermediario
e/o Partner tecnologico
