Attivazione sul sistema pagoPA
==============================

Gli Enti Creditori, nel processo di attivazione sul sistema pagoPA,
devono avvalersi del Portale delle Adesioni, che è lo strumento messo a
disposizione di tutti quei soggetti che, con ruoli differenti,
intervengono nel processo:

-  i Referenti Pagamenti incaricati dagli Enti Creditori;
-  i Referenti Tecnici (e loro delegati) indicati dagli Enti Creditori
   direttamente connessi alla Piattaforma pagoPA e dai Partner
   Tecnologici;
-  gli operatori della piattaforma dei pagamenti;
-  PagoPA S.p.A.

Il Referente Pagamenti (RP) è la figura incaricata dall’Ente Creditore,
mediante delega del legale rappresentante, ad operare nell’ambito del
Sistema pagoPA per:

-  indicare e gestire le connessioni alla piattaforma dell’Ente
   Creditore;
-  nominare il Referente Tecnico, in caso di connessione diretta
   dell’Ente alla piattaforma;
-  gestire gli IBAN dei conti di accredito che l’Ente Creditore intende
   utilizzare per l’incasso delle somme dovute.

Uno stesso Referente Pagamenti può essere designato da più Enti
Creditori.

Il Referente Tecnico (RT) è la figura tecnica di riferimento di un
soggetto direttamente connesso alla Piattaforma pagoPA (Ente Creditore o
Partner tecnologico). Ogni connessione di un Ente Creditore prevede un
Referente Tecnico: quello nominato dal Referente Pagamenti dell’Ente
Creditore (in caso di connessione diretta) oppure quello indicato
dall’Intermediario/Partner Tecnologico (in caso di connessione
intermediata).

Il Referente Tecnico sarà lo stesso per tutti gli enti che si avvalgono
dell’Intermediario o Partner Tecnologico che lo ha nominato.
