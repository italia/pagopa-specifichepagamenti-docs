+-----------------------------------------------------------------------+
| |AGID_logo_carta_intestata-02.png|                                    |
+-----------------------------------------------------------------------+

+----------------------------------------------------+
| **Capitolo11. ADESIONE AL NODO DEI PAGAMENTI-SPC** |
+----------------------------------------------------+

Adesione al Nodo dei Pagamenti-SPC
==================================

L’adesione al Nodo dei Pagamenti-SPC è riservata agli Enti Creditori e
ai prestatori di servizi di pagamento che intendono utilizzare il Nodo
dei Pagamenti-SPC direttamente o per il tramite di un soggetto
intermediario. La procedura di adesione:

-  individua gli obblighi e le responsabilità inerenti l’utilizzo del
   Nodo dei Pagamenti-SPC;

-  consente il censimento dell’Ente Creditore e del prestatore di
   servizi di pagamento aderenti nel dominio gestito dal Nodo dei
   Pagamenti-SPC;

-  prevede la comunicazione da parte dell’Ente Creditore dei dati di
   configurazione necessari alla fruizione del servizio, ivi inclusi
   i codici IBAN dei conti di accredito dell’Ente Creditore;

-  prevede la comunicazione da parte del prestatore di servizi di
   pagamento dei dati necessari alla fruizione del servizio, come
   specificati nell’accordo di servizio.

Adesione di un Ente Creditore.
------------------------------
.. _Adesione di un Ente Creditore.:

Per la fruizione del servizio, l’Ente Creditore, sia esso una Pubblica
Amministrazione, una società a controllo pubblico o un soggetto gestore
di pubblici servizi, deve preliminarmente aderire al sistema attraverso
le funzionalità del Portale delle Adesioni che consente la compilazione,
in via automatica, della lettera di adesione e l’invio della stessa
all’Agenzia per l’Italia Digitale.

Al riguardo, preme ricordare che, preventivamente alla compilazione
della lettera di adesione, l’Ente Creditore dovrà aver individuato il
nominativo del “Referente dei pagamenti”, ossia della persona indicata
quale unico interlocutore con l’Agenzia per l’Italia Digitale
relativamente alle attività di carattere amministrativo.

Prerequisito per l’adesione da parte degli Enti Creditori è la
ricezione, da parte dell’ente, delle credenziali di accesso al Portale
delle Adesioni, che ove non preventivamente inviate dall’AgID, potranno
essere richieste all’AgID (cfr. apposita pagina sul sito dell’Agenzia).

Ulteriore prerequisito per l’adesione da parte degli Enti Creditori, ove
obbligati per legge a tale adempimento, è l’accreditamento nell’archivio
IPA (Indice delle Pubbliche Amministrazioni).

Le istruzioni operative necessarie per completare la fase di adesione
sono contenute nel Manuale Utente scaricabile dal sito dell’Agenzia o
del Portale delle Adesioni.

Adesione di un Prestatore di Servizi di pagamento
-------------------------------------------------
.. _Adesione di un Prestatore di Servizi di pagamento:

Per la fruizione del Servizio, il prestatore di servizi di pagamento
aderisce al sistema attraverso la compilazione e la sottoscrizione con
l’Agenzia per l’Italia Digitale di un accordo di servizio, il cui
modello standard, validato anche dall’ABI-Associazione Bancaria
Italiana, è pubblicato sul sito dell’Agenzia per l’Italia Digitale.

In sede di adesione al Nodo dei Pagamenti-SPC, e precisamente, con la
sottoscrizione del modello standard di accordo di servizio e la
contestuale accettazione di quanto stabilito nelle Linee guida e nei
relativi allegati, il PSP, a titolo gratuito, autorizza l’Agenzia per
l’Italia Digitale a utilizzare e pubblicare il marchio identificativo
del PSP aderente, nonché ogni proprio ulteriore marchio identificativo
dei servizi da questi erogati attraverso il Nodo dei Pagamenti-SPC.

Inoltre, in forza dell’integrazione automatica stabilita negli accordi
di servizio sottoscritti con i PSP, ogni nuova disposizione e/o
previsione contenuta nelle Linee Guida e nei relativi allegati e/o
documentazione monografica di riferimento risulterà inserita e/o
richiamata nell’accordo di servizio già sottoscritto, quale parte
integrante dello stesso, anche in sostituzione delle clausole difformi
apposte in esso, senza alcun ulteriore consenso tra le parti
sottoscrittrici.

Sempre in forza della stabilita integrazione automatica, gli stessi
accordi di servizio già sottoscritti risulteranno altresì
automaticamente integrati con ogni nuova disposizione e/o previsione
contenuta nel nuovo modello standard di accordo di servizio, anche in
sostituzione delle clausole difformi apposte, senza alcun ulteriore
consenso tra le parti sottoscrittrici.

L’adesione formale al Nodo dei Pagamenti-SPC consente il censimento del
soggetto al Dominio (`di cui al paragrafo 4.2.1 <../09-Capitolo_4/Capitolo4.rst#tabella-delle-controparti>`_) e comporta la nomina di
un “Referente dei pagamenti”, ossia della persona indicata dal
prestatore di servizi di pagamento, quale unico interlocutore con
l’Agenzia per l’Italia Digitale relativamente alle attività di carattere
amministrativo.

Il “Referente dei pagamenti”, pena l’impossibilità di attivare il
servizio da parte del Nodo dei Pagamenti-SPC, nella fase di adesione
dovrà:

1. operare per predisporre i necessari collegamenti tecnici, le
   configurazioni e gli apparati atti a garantire l’accesso al
   Servizio, secondo quanto indicato nella documentazione tecnica
   fornita dall’Agenzia per l’Italia Digitale;

2. operare per sviluppare e tenere aggiornate le componenti applicative
   necessarie all’interoperabilità con il Nodo dei Pagamenti-SPC,
   secondo quanto indicato nelle presenti specifiche attuative;

3. avanzare l’eventuale richiesta di attivazione dei servizi opzionali,
   corredata dai dati tecnici necessari per la loro fruizione, così
   come sarà richiesto dall’Agenzia per l’Italia Digitale;

4. assicurarsi che il collegamento telematico non possa degradare il
   livello di sicurezza del sistema;

5. predisporre, comunicare tempestivamente e tenere costantemente
   aggiornate le informazioni necessarie per la gestione del
   sistema, quali:

   a. i propri livelli di servizio intesi come tempi massimi entro cui
      deve essere fornita la risposta applicativa ad una richiesta di
      servizio (`vedi anche § 12.6 <../20-Capitolo_12/Capitolo12.rst#livelli-di-servizio>`_);

   b. disponibilità dei servizi che il prestatore di servizi di
      pagamento si impegna a rispettare (`vedi anche 12.5.3 <../20-Capitolo_12/Capitolo12.rst#prestatori-di-servizi-di-pagamento-aderenti>`_);

   c. i riferimenti delle figure tecniche da contattare per le procedure
      di emergenza (Tavolo Operativo), eventualmente specificando l’area
      presidiata da ciascuna figura indicata (problematiche di rete,
      applicative, di sicurezza, ecc.) e in conformità con le richieste
      dall’Agenzia per l’Italia Digitale;

   d. i riferimenti delle figure tecniche responsabili dello sviluppo
      delle componenti progettuali e dell’esecuzione dei successivi test
      di accettazione.

Qualificazione di Intermediari e Partner tecnologici
----------------------------------------------------
.. _Qualificazione di Intermediari e Partner tecnologici:

Come previsto dal modello di funzionamento, gli aderenti possono
servirsi di Intermediari e/o Partner tecnologici per
interconnettersi al Nodo di Pagamenti-SPC (`cfr. § 1.1.2 <../06-Capitolo_1/Capitolo1.rst#intermediari-tecnologici-e-partner-tecnologici>`_).

Il censimento degli Intermediari e dei Partner tecnologici viene
effettuato dall’Agenzia dell’Italia Digitale a seguito del
superamento di specifici test di connettività e applicativi,
rispettivamente da parte dell’Intermediario o da parte del primo
Ente Creditore gestito dal Partner tecnologico; tali verifiche sono
funzionali a consentire alla controparte di autocertificare i
seguenti adempimenti:

1. predisposizione dei necessari collegamenti tecnici, delle
   configurazioni e degli apparati atti a garantire l’accesso al
   Servizio, secondo quanto indicato nella documentazione tecnica
   fornita dall’Agenzia per l’Italia Digitale e pubblicata sul sito
   web istituzionale;

2. sviluppo, manutenzione e aggiornamento delle componenti applicative
   necessarie all’interoperabilità con il Nodo dei Pagamenti-SPC,
   secondo quanto indicato nelle presenti specifiche attuative.


L’Agenzia dell’Italia Digitale, a seguito della procedura di
autocertificazione e previa nomina da parte dell’Intermediario o del
Partner tecnologico del proprio Referente Tecnico, provvede a
pubblicare sul proprio sito istituzionale l’elenco di tali soggetti.

Completamento della procedura di avvio in esercizio.
----------------------------------------------------
.. _Completamento della procedura di avvio in esercizio.:

Una volta sottoscritto il documento di adesione (lettera di
adesione/accordo di servizio) l’Agenzia concorda con il soggetto
aderente (Ente Creditore/PSP) il piano di attivazione che fissa
tutti gli elementi tecnici necessari per la pianificazione dei
lavori e la messa in esercizio (`vedi §§ 11.1 <../19-Capitolo_11/Capitolo11.rst#adesione-di-un-ente-creditore>`_ e `11.2 <../19-Capitolo_11/Capitolo11.rst#adesione-di-un-prestatore-di-servizi-di-pagamento>`_).

La procedura di avvio in esercizio si conclude con la sottoscrizione da
parte del Referente Tecnico del soggetto aderente, quale unico
interlocutore con l’Agenzia per l’Italia Digitale relativamente alle
attività di carattere tecnico, che certifica l’esito delle prove
effettuate ai fini della abilitazione in esercizio.

Si puntualizza che, nell’eventualità in cui un soggetto aderente si
avvalga di Intermediari e/o Partner tecnologici, acquisirà in via
automatica i rispettivi Referenti Tecnici, senza facoltà di loro nomina
o sostituzione in forza dell’avvenuta delega delle attività tecniche.

Maggiori informazioni circa la procedura in parola saranno rese
disponibili sul sito AgID.

Utilizzo del marchio pagoPA
---------------------------
.. _Utilizzo del marchio pagoPA:

L’Agenzia per l’Italia Digitale ha realizzato e registrato il marchio
pagoPA attraverso la definizione di un logotipo atto a individuare i
*players* aderenti al Sistema, sia essi Enti Creditori (pubbliche
amministrazioni, società a controllo pubblico o gestori di pubblici
servizi), siano essi prestatori di servizi di pagamento (banche, poste e
altri PSP).

In particolare, l’Agenzia per l’Italia Digitale, nell’intento di
agevolare il pagatore, ha previsto la diffusione di tale logotipo per
fare comprendere all’utenza con più immediatezza e facilità se un
soggetto pubblico - in qualità di beneficiario - oppure un soggetto
privato - in qualità di prestatore di servizi di pagamento - sia
aderente al Sistema.

Per pubblicizzare i nuovi servizi elettronici di pagamento che una banca
o altro prestatore è in grado di offrire alla clientela, gli operatori
del mercato dei pagamenti aderenti al Sistema esibiranno sui loro siti
web o ai loro sportelli il marchio pagoPA per meglio consentire che
l’utenza sia capace di comprendere immediatamente chi ha già aderito al
sistema pagoPA e chi tarda ancora ad accompagnare la propria clientela
verso una relazione semplificata ed efficiente con la pubblica
amministrazione.

Al pari, gli Enti Creditori, sui loro siti web o presso i loro
sportelli, nonché nelle loro comunicazioni verso gli utilizzatori
finali, dovranno esporre il marchio pagoPA per dare prova della loro
informatizzazione e promuovere i servizi di pagamento elettronici nei
loro confronti offerti attraverso il Sistema.

In considerazione della valenza strategica e legale del "Logo", anche al
fine di evitare confusioni e/o frodi nei confronti della clientela
privata, l’Agenzia per l’Italia Digitale ha provveduto alla
registrazione del logotipo presso le competenti amministrazioni al fine
di garantire allo stesso logotipo una tutela a livello nazionale.

In merito, si segnala che nel caso in esame non siamo di fronte alla
registrazione di un semplice marchio d’impresa ma a quella di un marchio
collettivo, ossia di un marchio il cui uso può essere concesso a
soggetti che siano adeguati all’erogazione di servizi coerenti e in
linea con il marchio stesso.

In virtù della qualificazione come marchio collettivo, unitamente alla
registrazione di un esemplare del marchio, l’Agenzia per l’Italia
Digitale ha registrato anche il Regolamento inerente l’uso del marchio
collettivo registrato pagoPA, pubblicato sul sito istituzionale
dell’Agenzia per l’Italia Digitale, che avrà cura di aggiornarlo nel
tempo.

Pertanto, sia gli Enti Creditori, sia i PSP, in sede di adesione al Nodo
dei Pagamenti-SPC, e precisamente, con l’accettazione di quanto
stabilito nelle Linee guida e nei relativi allegati:

1. dichiarano di avere preso visione del “Regolamento inerente l’uso del
   marchio collettivo registrato pagoPA”, nella versione pubblicata
   sul sito istituzionale dell’Agenzia per l’Italia Digitale e di
   accettare incondizionatamente quanto in esso stabilito;

2. si obbligano a rispettare integralmente quanto previsto nel
   “Regolamento inerente l’uso del marchio collettivo registrato
   pagoPA”, nella versione pubblicata sul sito istituzionale
   dell’Agenzia per l’Italia Digitale.

`Torna all'indice <../../index.rst>`__

.. |AGID_logo_carta_intestata-02.png| image:: ../media/header.png
   :width: 5.90551in
   :height: 1.30277in
