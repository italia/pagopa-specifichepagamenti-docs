Pagamento presso il Prestatore di Servizi di Pagamento
======================================================

Nel seguito viene descritto il processo in cui l'esecuzione del pagamento avviene presso le infrastrutture messe a disposizione dal Prestatore di Servizi di Pagamento (PSP), come ad esempio: home banking, mobile payment, uffici postali, ricevitorie, etc.

L'Ente Creditore beneficiario del pagamento deve rendere disponibile, con le modalità previste dalla Piattaforma pagoPA, un archivio delle posizioni debitorie (Archivio Pagamenti in Attesa). Inoltre, l'Ente Creditore deve aver reso disponibile all’utilizzatore finale - nelle varie modalità previste - un Avviso con gli estremi del pagamento da effettuare; tali estremi sono necessari per poter effettuare un pagamento su pagoPA.

La generazione della posizione debitoria è il requisito necessario al pagamento sulla Piattaforma pagoPA, a prescindere dalla causa della generazione della posizione debitoria stessa:

* un soggetto matura un debito in favore di una Pubblica Amministrazione, quindi è l'Ente Creditore che assume l’iniziativa di generare una posizione debitoria e provvedere alla notifica dell’avviso di pagamento al soggetto pagatore (c.d. "pagamento dovuto").
* un soggetto può assumere l’iniziativa di avviare il pagamento (c.d. "pagamento spontaneo"), quindi è il soggetto stesso che interagisce con uno specifico servizio messo a disposizione dal Prestatore di Servizi di Pagamento e, tramite questo, richiede all’Ente Creditore la generazione della posizione debitoria.
