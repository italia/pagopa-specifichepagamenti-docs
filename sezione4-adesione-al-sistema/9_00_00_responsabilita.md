Responsabilità dei soggetti aderenti
====================================

Di seguito sono indicati gli oneri in capo ai soggetti aderenti alla piattaforma dei pagamenti pagoPA.

## Rispetto dei workflow di pagamento

Ogni soggetto aderente al sistema pagoPA è tenuto a rispettare scrupolosamente i workflow di pagamento descritti nelle "Specifiche Attuative del Nodo dei Pagamenti-SPC" (SANP).

L'eventuale intercettazione, mediante l'analisi del traffico dei pagamenti o il ricorso a strumenti di monitoraggio, di personalizzazioni/adattamenti dei workflow potrà comportare l'esclusione del soggetto dalla piattaforma dei pagamenti.

## Responsabilità dell'Ente Creditore 

L'Ente Creditore è responsabile anche sotto il profilo giuridico:

* della qualità, della correttezza e della completezza dei dati che trasmette, ivi incluso l'IBAN del conto da accreditare;
* del corretto aggiornamento dei dati del proprio sistema informativo;
* della sicurezza all'interno del proprio dominio;
* se del caso, dell'assegnazione delle firme digitali ai soggetti autorizzati e del controllo sul corretto utilizzo delle stesse.

L'Ente Creditore è altresì responsabile dell'errata e/o omessa indicazione/pubblicazione dei dati comunicati all'utilizzatore finale per l'esecuzione dei pagamenti.

Nel caso in cui l'Ente Creditore proceda all'identificazione del soggetto pagatore, lo stesso risulterà responsabile della correttezza e dell'autenticità dei dati identificativi del pagatore ai fini del buon esito del pagamento.

Ai fini del rilascio della quietanza di pagamento, sarà responsabilità dell'Ente Creditore accertare che i dati contenuti nella RT siano coerenti con quelli della RPT.

L'Ente Creditore autorizza, sin da ora, PagoPA S.p.A. e/o suoi aventi causa, a monitorare l'erogazione dei servizi offerti oggetto delle presenti specifiche tecniche, nonché alla pubblicazione dei dati rivenienti dal relativo monitoraggio.

## Responsabilità del prestatore di servizi di pagamento

Il Prestatore di Servizi di Pagamento è tenuto a eseguire l'operazione di pagamento richiesta dall'utilizzatore finale secondo le modalità e le tempistiche previste dal D.lgs. del 27 gennaio 2010, n. 11 e relativi provvedimenti attuativi emanati dalla Banca d'Italia.

Il Prestatore di Servizi di Pagamento è responsabile anche sotto il profilo giuridico:

* della qualità, della correttezza e della completezza dei dati che trasmette;
* del corretto aggiornamento dei dati del proprio sistema informativo;
* della sicurezza all'interno del proprio dominio;
* se del caso, dell'assegnazione delle firme digitali ai soggetti autorizzati e del controllo sul corretto utilizzo delle stesse.

A prescindere dall'identificazione del pagatore eseguita dall'Ente Creditore, se del caso, anche per il tramite del proprio Intermediario/Partner Tecnologico, il Prestatore di Servizi di Pagamento resta responsabile dell'identificazione del soggetto Versante (titolare del C/C di addebito), in quanto suo cliente.

Il Prestatore di Servizi di Pagamento autorizza, sin da ora, PagoPA S.p.A e/o suoi aventi causa, a monitorare l'erogazione dei servizi offerti oggetto delle presenti specifiche attuative, nonché alla pubblicazione dei dati rivenienti dal relativo monitoraggio.
